EUROPA

Hvad gør vi med de problemer, vi ikke kan løse selv? Vender ryggen til eller finder fælles løsninger sammen med vores naboer?

Radikale Venstre vil bekæmpe klimaforandringer, migrationsstrømme, banker der svindler, og IT-giganter der fusker med vores data. Det er naivt at tro, at vi kan undvære et stærkt europæisk samarbejde i den verden, vi lever i.

EUROPA ER UDFORDRET

Stærke kræfter i både Danmark og Europa kæmper for at svække Europa. Det forpligtende fællesskab og de fælles værdier, som EU bygger på, kan ikke tages for givet i en verden med Trump, Putin og højrenationale kræfter, som arbejder for at svække det europæiske fællesskab.
EU løser ikke de virkelige problemer godt nok i dag. Der er brug for at sætte massivt og fælles ind for at håndtere flygtninge og migration, investere i grøn omstilling og bekæmpe skattesnyd. Margrethe Vestagers kamp mod tech-giganterne har vist, at EU kan.
Danmarks forbehold står i vejen for, at vi kan skabe bedst mulig sikkerhed. Når kriminalitet og terror er grænseoverskridende, skal politiets samarbejde også være det – og vi skal være med, der hvor beslutninger med stor betydning for vores sikkerhed træffes, f.eks. i Europol.
FÆLLES ANSVAR - FÆLLES LØSNINGER

Vi vil holde enhver regering fast på, at Danmark hører til i EU, og at vi skal styrke vores engagement og båndet til EU frem for at svække det. Vi vil insistere på, at Danmark bidrage konstruktivt til at finde gode løsninger på de problemer, vi har til fælles i Europa.
Vi ønsker en sikkerhedsafstemning om dansk deltagelse i Europol, terrorbekæmpelse og det europæiske forsvarssamarbejde. Forbeholdene tjener ikke Danmarks interesser, og vi vil derfor gerne af med dem. Det skal selvfølgelig ske gennem folkeafstemninger og i takt med, at danskerne også ser behovet.
Vi vil skabe et fælles europæisk asylsystem, hvor man søger asyl ved grænsen til EU, og hvor godkendte flygtninge derefter kan fordeles under ordnede forhold. Der skal samtidig gøres op med spontan asyl, så man ikke søger asyl ved den danske grænse. Så vil færre også risikere liv og legeme på vej over Middelhavet.
Vi vil have en storstilet EU-strategi for Afrika, som med frihandelsaftaler og nedbrydelse af toldmure skaber økonomisk udvikling og dæmper årsagerne til migration.
Vi vil gøre Europa 100 procent selvforsynende med energi, så vi bliver uafhængig af gas og olie fra Rusland og Mellemøsten.
Vi vil straffe medlemslande, der bryder EU's værdier langt hårdere ved bl.a. at gøre modtagelse af støttemidler fra EU afhængigt af, om man lever op til de kriterier, man søger om optag i EU på.

FREMTIDENS EUROPA
Status quo er ikke en mulighed. Europa skal forandres. Spørgsmålet er: tør vi kræve mere af hinanden i Europa eller tør vi ikke? Skal vi om 10 år se tilbage på en periode, hvor der for alvor blev taget ansvar for det forpligtende, europæiske samarbejde og for at løse de stadigt større fælles udfordringer med flygtninge, klima, sikkerhed? Eller ønsker vi at se tilbage på et decimeret EU, hvor nationalstaterne har sagt ja til frihandel og det indre marked og nej til alt andet? I Radikale Venstre er vi ikke i tvivl om svaret på det spørgsmål: at tage ansvar ligger i vores DNA, så selvfølgelig skal vi turde kræve mere – både af os selv, af de andre EU-lande og af fremtidens fællesskab.

Hvad betyder så det? At vi i fællesskab får skabt ro om Europas ydre grænser. At vi løfter et fælles ansvar for de mennesker, der søger ly fra krig og ødelæggelse i Europa. At vi enes om at håndhæve de demokratiske værdier, der ligger til grund for vores fællesskab. At Europa får en langt mere klar og markant stemme i verden, fordi verden bliver et bedre sted, når Europa sidder med ved bordet og sikrer klare regler og fair konkurrence.

For at nå dertil er vi nødt til at begynde med os selv. For EU er os, og bringer vi, borgere i medlemsstaterne, intet med til Bruxelles, så er der intet EU. Vi skal starte med at transformere vores forpligtende samarbejde, så det passer til den tid, vi lever i. Vi skal lytte til den store utilfredshed, der er med EU. Fællesskabet har ingen berettigelse, hvis ikke EU kan levere løsninger til de problemer og udfordringer, som optager Europas 500 mio. indbyggere.

Tilliden skal tilbage. Det skal være slut med rejsecirkusset mellem Bruxelles og Strasbourg. Slut med skrækhistorier om svindel og humbug med skatteborgernes penge. Det skal have en klar konsekvens, når medlemslande vender fællesskabet ryggen og træder egne borgeres fundamentale, demokratiske værdier og rettigheder under fode.

Når de næste store skridt i EU's historie skal tages, skal vi turde behandle EU som det, det er: en politisk kampplads, hvor borgere, partier og regeringer krydser klinger. Hvor vi har modet til at drømme og gribe ud efter det europæiske samarbejde, vi sammen kan skabe. Opgivelsens og afmagtens politik skal være forbi. Grænsebomme og formålsløs symbolpolitik, skal erstattes af optimisme, visioner og reelle løsninger på Europas udfordringer.

Som borgere og beslutningstagere lever vi i en tid, hvor EU aldrig har haft større brug for os, og hvor vi aldrig har haft større brug for EU. Det forpligter. Europa står ved en skillevej: Tør vi kræve mere af hinanden eller tør vi ikke?

Det tør vi i Radikale Venstre. På de kommende sider beskriver vi det EU, vi drømmer om:

Et EU, der går forrest når det handler om klimaudfordringer, grænseoverskridende kriminalitet og ligestilling med kønnene. Et EU, hvor der ikke findes fattige børn, og hvor unge ikke skal efterlades i arbejdsløshed. Et EU, der bruger færre penge på landbrugsstøtte og flere på uddannelse og forskning. Og sidst men ikke mindst et EU, der tager sit ansvar alvorligt – både overfor sig selv og overfor omverdenen.