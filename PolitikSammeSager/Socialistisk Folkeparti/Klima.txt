VI SKAL GÅ FORREST I KLIMAKAMPEN
Klimaforandringerne er over os, og de mulige konsekvenser er uhyggelige.

Derfor skal vi satse massivt på vedvarende energi og begrænse vores CO2-udledning markant.

SF arbejder for, at der opføres mindst tre nye, store havvindmølleparker før 2030. Samtidig skal vi investere i energibesparelser både i virksomheder, boliger og offentligt ejede bygninger. Vi vil udfase kul og naturgas, mens oliefyr skal erstattes med varmepumper.

De helt store udledere af CO2 er transportsektoren og landbruget.

Derfor skal klimasynderne på vejene skrottes, mens vi lægger om til el og styrker den offentlige transport. I 2030 skal man ikke kunne købe en ny benzin- eller dieselbil i Danmark. Og busser, færger og offentlige køretøjer skal køre på el, hvor det er muligt, ligesom størstedelen af jernbanen skal elektrificeres.

Landbruget står for op mod en fjerdedel af vores klimaforurening. Derfor er det på høje tid, at vi stiller større krav. Vi bør udtage jorde med stor klimabelastning, stille konsekvente krav til behandling af gylle og kræve energieffektivisering af landbrugsmaskiner.

Der er brug for handling, og der er brug for, at Danmark går forrest og viser vejen i stedet for bare at krydse fingre for, at andre lande eller den teknologiske udvikling løser problemet for os.