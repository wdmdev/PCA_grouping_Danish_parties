EU
SAMARBEJDE HVOR DET GIVER MENING. Vi ønsker et stærkt EU, hvor vi samarbejder om grænseoverskridende problemer, men hvor vi også gør noget ved de udfordringer, som EU står over for i disse år.


EU: Samarbejde hvor det giver mening

Samarbejde hvor det giver mening
Brexit-kaosset viser tydeligt, at man ikke bliver hverken stærkere, rigere eller mere handledygtig af at stå alene. Faktisk tvært imod. Derfor har vi brug for et velfungerende EU-samarbejde, så vi sammen kan tage hånd om fælles grænseoverskridende udfordringer såsom klimakrisen og internationalt skattefusk.

Sådan er det bare ikke i dagens EU-samarbejde. I over 20 år har der været et solidt borgerligt flertal i EU – og det kan mærkes. Markedet er ikke bare blevet sat fri, det er løbet løbsk. Resultatet har været social dumping, unfair konkurrence og et ræs mod bunden på selskabsskatten. De rige er blevet rigere, lønmodtageren er blevet ladt i stikken, og almindelige menneskers arbejdsvilkår og velfærd er under pres.

Sammen skal vi slå ring om ordentlige arbejdsforhold på hjemlandenes vilkår. Sådan kan vi værne om den danske model og vores gode løn- og arbejdsvilkår. Sammen skal vi tage et opgør med skattely og skattesvindel. Sådan kan vi sikre en fair finansiering af det danske velfærdssamfund, hvor også multinationale selskaber bidrager.

Ved europaparlamentsvalget i 2019 ønsker Socialdemokratiet at opstille et klart valg for Danmark og Europa. Nogle ønsker mere af det samme. Andre, at vi helt melder os ud af Europa. Men ingen af disse to tilgange løser de problemer, som Danmark står overfor.

For Socialdemokratiet er valget derfor klart. Vi ønsker at trække EU-samarbejdet i en ny og socialdemokratisk retning. En solidarisk retning. En retning, hvor EU sikrer ordentlige arbejdsvilkår og fair skattebetaling. Dét er samarbejde, der giver mening. Solidaritetspagten er Socialdemokratiets bud på dette.