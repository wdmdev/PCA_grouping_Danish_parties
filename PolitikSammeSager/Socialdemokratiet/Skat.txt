Skattepolitik
ET RETFÆRDIGT SKATTEVÆSEN. Vi vil sikre et skattevæsen, man kan stole på. Vi tager kampen op mod skattesvindel og skattely. Samtidig er vi imod regeringens ønske om skattelettelser til dem, der har mest.


En retfærdig skattepolitik

Skattepolitik: Dyre skattelettelser er ikke det, Danmark har brug for
Regeringen vil give store skattelettelser særligt til dem, der i forvejen har mest. De største skattelettelser går til Gentofte, Rudersdal og Hørsholm, som får omkring tre gange så store skattelettelser som dem, der bor på Langeland og Lolland. Der er samtidig ingenting til pensionisten, mens direktøren kan se frem til en skattelettelse på mindst 26.700 kr. om året.

 

Det er skattelettelser, der trækker Danmark skævt, og som regeringen vil give på bekostning af velfærden. Det er et forkert fokus.

 

Vi ønsker i stedet at samle Danmark og løse de reelle udfordringer, vi står over for. Mange virksomheder peger på, at deres største udfordring er at finde kvalificeret arbejdskraft. Vi kommer simpelthen til at mangle danske medarbejdere, der kan løse de opgaver, der er. Her hjælper regeringens skattelettelser ikke. Der er ingen ufaglært sønderjyde, der bliver dygtigere af, at direktøren får en lettelse af skatten. Derfor er vi imod regeringens bud på en skattereform. Ikke fordi vi har noget imod at lette skatten på arbejde. Men nu og her mener vi, at pengene er bedst brugt på uddannelse, opkvalificering og konkrete vækstinitiativer, så vi kan fastholde og skabe nye arbejdspladser i hele Danmark.

 

Et retfærdigt skattevæsen
I Danmark har vi en kontrakt med hinanden. En kontrakt hvor alle kan regne med fællesskabets hjælp til at få en god uddannelse. Behandling hvis man bliver syg. Og en hjælpende hånd, hvis man mister sit arbejde. Til gengæld er det en forudsætning, at enhver yder sit. Det er hele grundlaget for den tillid, vi har til hinanden.

 

De store udfordringer i Skat har rystet den tillid. De seneste år har vi været vidne til, at internationale svindlere har kunnet trække enorme beløb ud af Danmark. At nogle af de bredeste skuldre her i landet har kastet deres læs fra sig og flyttet deres penge i skattely. Og at helt almindelige mennesker og mindre virksomheder har oplevet en uacceptabel vilkårlighed i Skats kontrol af, hvem der rent faktisk betaler. Hvis ikke det ændres, risikerer vi, at hele grundlaget for vores kontrakt med hinanden skrider.

 

Socialdemokratiet vil genoprette tilliden til vores skattevæsen. Det sker ikke af sig selv, men kræver en massiv investering nu og her. Vi vil f.eks. styrke Skat markant med 1.000 ekstra medarbejdere fordelt på fire nye regionale skattecentre - to i Jylland, ét på Fyn og ét på Sjælland/Lolland-Falster.

 

Læs mere om vores udspil ”Et skattevæsen vi kan stole på”

 

Opgør med skattely
Grænseoverskridende skattespekulation og brug af skattely er en kæmpe udfordring for både det danske og det internationale samfund.

Det er fællesskabet, der bliver snydt, når danske virksomheder og enkeltpersoner aggressivt spekulerer i ikke at betale skat der, hvor de har tjent deres penge. Penge, de bl.a. har tjent på ryggen af Danmarks høje uddannelsesniveau, gode infrastruktur og stærke velfærdssamfund.

 

Socialdemokratiet mener, at der skal slås hårdt ned på skattesvindel. Derfor har vi fremlagt en skattelypakke med konkrete bud på, hvordan vi vil bekæmpe skattely og skattespekulation.

 

Læs mere om vores skattelypakke

 

Tryghed for boligejerne
Socialdemokratiet kæmper altid for at sikre tryghed for boligejerne. Derfor var vi med i den brede boligskatteaftale, der blev indgået i foråret 2017. For os var det vigtigste i forhandlingerne at fjerne de uretfærdige tiltag, som f.eks. de store skattelettelser til de rigeste boligejere, som regeringen havde haft med i deres udspil. Og det lykkedes vi med.