En europæisk generationskontrakt for fremtidens Danmark
Det Konservative Folkepartis EU-program 2019-2024
I Det Konservative Folkeparti anerkender vi, at et velfungerende europæisk samarbejde er en forudsætning for fortsat vækst og velstand i Danmark. Vi finder, at grænseoverskridende udfordringer løses bedst iblandt vores europæiske ligesindede. Vi mener, det er i klar dansk interesse, at der er et stærkt europæisk samarbejde og at vi søger størst mulig indflydelse på det. Danmark er på linje med andre mindre lande afhængig af, hvordan det går i verden omkring os, og et velfungerende og samarbejdende EU er en forudsætning for, at vi kan skabe vækst, job, sikkerhed og velstand i Europa og Danmark.

Det europæiske projekt blev oprindeligt sat i gang for at sikre freden i Europa efter 2. Verdenskrig. For f.eks. unge, som aldrig har oplevet den kolde krig, og slet ikke 2. Verdenskrig, kan den oprindelige intention med det europæiske fællesskab måske opleves som fjern og uvedkommende. Dette ændrer dog ikke ved, at det europæiske samarbejdes største succes hidtil har været at fungere som ”et fredens projekt”. En succes vi kan være stolte af.

Siden etableringen har EU vokset sig stort både i dybden og bredden, med mange nye politikområder og mange nye medlemslande. For Det Konservative Folkeparti har det i denne proces været afgørende, at vi på en og samme tid har værnet om vores nationale suverænitet og samtidig har grebet de chancer og muligheder, som EU har budt og fremover vil byde på. Europa og Europas problemer står ikke stille, og det gør Det Konservative Folkepartis holdning til Europa heller ikke.

I Det Konservative Folkeparti vil vi fortsat bruge vores mandater i Europa-Parlamentet til at skabe reelle politiske resultater. I valgperioden 2014-2019 har vi haft afgørende indflydelse på blandt andet lovgivning om klima- og energieffektivitet, handelsaftaler med tredjelande og regler, der hjælper små og mellemstore virksomheder. Alle forhold, som er værdiskabende for danske virksomheder og borgere, og dermed for grundlaget for Danmarks fortsatte velfærdssamfund.

I en tid med stigende udfordringer med flygtninge, migration, skatteunddragelse og terrortrusler, er det indlysende, at Danmark står sig bedst ved at deltage i at finde løsninger på disse udfordringer gennem et aktivt europæisk samarbejde. Dette ændrer dog ikke ved, at Det Konservative Folkeparti fortsat bygger på det konservative fundament om, at øget europæisk integration ikke er et mål i sig selv, og derfor skal EU-politikken også fortsat være afgrænset til meningsfulde områder.

Vi er stærkt tilhænger af nærhedsprincippet, hvorved beslutninger helst skal tages så tæt på borgerne som muligt. Derfor er der en lang række områder, hvor vi som udgangspunkt mener, at medlemsstaterne i EU bør fastholde deres nationale, regionale eller lokale beslutningskompetencer, f.eks. når det gælder kultur, folkeskolen, sundhedsområdet samt social- og arbejdsmarkedspolitikken samt skattepolitik.

For det Konservative Folkeparti er det europæisk samarbejde kimen til en generationskontrakt for fremtidens Danmark. Det er derfor vigtigt, at vi gør vores stemme gældende og sætter en kurs for, hvad vi vil med samarbejdet.

Fundamentet er et EU, der sikrer vækst og arbejdspladser (afsnit 1), værner om borgernes fred og frihed (afsnit 2), respekterer EU-landenes egne kompetencer (afsnit 3) og er fokuseret og effektivt (afsnit 4). Vi anerkender i den forbindelse Danmarks forpligtelser til aktivt at gøre brug af eksisterende værktøjer til at præge EU’s udvikling og den fælleseuropæiske politik (afsnit 5).