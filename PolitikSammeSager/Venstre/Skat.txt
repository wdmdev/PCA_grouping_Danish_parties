SKAT
DET SKAL VÆRE BILLIGERE AT VÆRE DANSKER
Skattestoppet er omdrejningspunktet for Venstres skattepolitik. Det skal ikke være dyrere at være dansker. Det skal ikke være dyrere at drive virksomhed. Det sikrer vores skattestop.

Tværtimod er det Venstres mål gradvist at sænke skatter og afgifter, så det bliver billigere og lettere at være dansker. Men det skal ske i et tempo, hvor det ikke går ud over velfærden.

DET SKAL KUNNE BETALE SIG AT ARBEJDE
Fremgang i et samfund forudsætter, at det kan betale sig at uddanne sig, at arbejde, at spare op, at investere og at løbe en risiko. Derfor skal samfundet være sådan indrettet, at det overalt stimulerer til arbejde, privat initiativ, selvstændighed og virkelyst – ligesom bureaukrati skal bekæmpes.

Vi betaler skat for at sikre et velfungerende velfærdssamfund. Men lige så afgørende for velfærdssamfundet er det at sikre, at det kan betale sig at arbejde, og at vores konkurrenceevne sikres i fremtiden. Det kan skattelettelser hjælpe med til.

De offentlige ydelser til arbejdsduelige mennesker skal være indrettet, så det kan betale sig at arbejde.

TRYGHED FOR BOLIGEJERE
Boligen er en afgørende del af mange danskeres privatøkonomi. Derfor har Venstre sammen med et bredt flertal i Folketinget gennemført en aftale, der sikrer tryghed for boligejerne og fremtidens boligskat. Aftalen betyder, at ingen boligejere skal betale mere i årlig boligskat, end de gør i dag, så længe de bliver boende i deres nuværende bolig.

VI GENOPBYGGER SKATTEVÆSENET
Der har været alt for mange dårlige sager i SKAT – og derfor er SKAT endt i en alvorlig tillidskrise. Det er en hovedprioritet for Venstre at genopbygge skattevæsenet. Det er vi godt i gang med.

Vi investerer 13 mia. kr. i genopbygningen af skattevæsenet, og ansætter 2.000 nye medarbejdere. Det er et markant og historisk stort økonomisk løft, der skal forebygge fremtidige kriser og sikre, at vi kan opkræve den rette told og skat.