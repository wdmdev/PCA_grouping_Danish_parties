
sundhedspolitik
Et sundhedsvæsen i verdensklasse

Et velfungerende sundhedsvæsen er vigtigt for et godt liv. Derfor skal der fortsat være fri, lige og gratis adgang til sundhedsydelser og en sundhedsfaglig kvalitet på internationalt niveau.

Sundhedsvæsenet er til for borgernes – ikke for systemets – skyld. Det er hjørnestenen i Venstres sundhedspolitik. Patienterne skal opleve sammenhæng i tilbuddene, nærhed i behandlingen og have klare rettigheder – som fx behandlingsgarantien på 30 dage, der giver patienterne et værn mod uværdig behandling og lang ventetid på hospitalet.

Samtidig skal borgerne have fuld indsigt i og nem adgang til egne patientdata.

Det er politikerne, der prioriterer ressourcerne til behandlingsområderne inden for den offentlige del af sundhedsvæsenet. Det er lægerne, der har ansvaret for de lægefaglige valg inden for de givne ressourcer.
Venstres prioriteter

Vi skal have sundhed i verdensklasse, og derfor skal vi hele tiden arbejde for at gøre et godt sundhedsvæsen endnu bedre.

Det går godt langt de fleste steder i vores sundhedsvæsen.

Eksempelvis er ventetiden på en operation på et sygehus mere end halveret siden 2001. Det skyldes bl.a. behandlingsgarantien på 30 dage, som skal sikre hurtig behandling for patienterne.

Vores kræftbehandling er også blevet så meget bedre, at Danmark næsten har indhentet det efterslæb, som vi historisk har haft i forhold til vores nabolande. Omkring årtusindeskiftet overlevede under halvdelen af kræftpatienterne efter fem år. I dag er det mere end 6 ud af 10. Det skyldes bl.a. kræftpakkerne, som Lars Løkke Rasmussen indførte som sundhedsminister i 2007. De har løftet vores kræftbehandling markant.

Men der er stadig ting, der kan og skal blive bedre. 

For ofte falder patienterne mellem forskellige stole, når de er i kontakt med sundhedsvæsenet. Er man som patient både afhængig af kommunal og regional behandling, halter det alt for ofte med sammenhængen i ens behandlingsforløb. Det kan være alt for svært at finde ud af, hvad der er hhv. kommunernes og regionernes opgaver. Det skal vi gøre bedre.

I fremtiden vil der være flere kroniske patienter i Danmark. De skal opleve et sundhedsvæsen, der er tæt på dem, så de ikke skal rejse langt for at få den nødvendige behandling. Derfor vil Venstre styrke det nære sundhedsvæsen.

Der er stadig alt for store regionale forskelle. Nogle regioner er gode til at tilbyde deres borgere hurtig udredning og behandling, mens andre regioner halter langt bagefter. Det går ikke. Regionernes opgaver skal løses godt og hurtigt, uanset hvor man bor i landet. Derfor skal vi udligne de regionale forskelle.

Psykiatrien har også været underprioriteret for længe. Det er sket, mens flere og flere danskere får ondt i livet. Det skal vi gøre meget mere for at forebygge og behandle.
Forebyggelse

Vi har et personligt ansvar for eget helbred, men vi har også i fællesskab et ansvar for, at den enkelte kan tage vare på sig selv. Derfor vil Venstre i højere grad sætte fokus på forebyggelse og sundhedsfremme.

Kommunerne har en nøglerolle i det nære sundhedsvæsen, hvor meget af forebyggelsen skal ske. Forebyggelse lykkes nemlig bedst, når den tilrettelægges lokalt og i et tæt samspil med borgeren selv.

Forebyggelse skal også være en del af praktiserende læger og hospitalers tilbud til borgere.

Venstres Principprogram: Et sundhedsvæsen i verdensklasse
Psykiatri

Venstre arbejder for at nedbryde myter, tabuer og fordomme i psykiatrien.

Desværre har flere og flere danskere ondt i livet. Det skal vi gøre noget ved.

Vi mener, at psykiatrien i alt for mange år er blevet nedprioriteret. Vi har derfor lavet en ambitiøs og langsigtet plan for psykiatrien, som løfter behandlingen og forebyggelsen markant. 

Venstre mener ikke, at en psykisk sygdom skal udelukke nogen fra at bidrage til og være en del af det danske samfund. Derfor skal ingen parkeres på en livslang førtidspension på grund af en diagnose, hvis der er mulighed for, at man kan komme tilbage til et aktivt arbejds-, fritids- og familieliv. Vi hjælper ingen ved at afskrive dem. Alle skal have chancen for at deltage, og flere skal med.

Venstre mener, at tvang i psykiatrien skal reduceres. Erfaringer viser, at det kan lade sige gøre at nedbringe anvendelsen af tvang. Vi skal blive bedre til at lære af de gode erfaringer, få dem spredt og holde fast i dem.
Patienterne i centrum

Et godt og trygt sundhedsvæsen er en af de vigtigste grundpiller i vores velfærdssamfund.

Venstre ønsker, at det danske sundhedsvæsen sætter patienterne først. Sundhedsvæsenet er til for patienterne, og det skal afspejle sig i indretningen af vores fælles sundhedsydelser.

Derfor har vi igen sat mennesket før systemet, efter at Socialdemokratiet forringede behandlingsgarantien, da de havde ansvaret. Alle patienter har nu ret til hurtig udredning, hurtig behandling og hurtig genoptræning. Det skal hverken være ens uddannelse eller størrelsen på ens pengepung, der afgør patientens plads i køen til sygehuset.

Det handler kort sagt om, at patienterne nu igen har rettigheder, så de kan vælge køen fra. Det skaber en mere fri og lige adgang for alle til hurtig udredning, hurtig behandling og hurtig genoptræning. Hertil kommer, at øget frit valg kan øge kvaliteten og effektiviteten i sundhedsydelserne gennem konkurrence mellem forskellige leverandører.

Den tidligere socialdemokratiske regering førte en helt anden sundhedspolitik. De forringede borgernes frie valg inden for sundheds- og ældreområdet. Eksempelvis blev patienternes adgang til hurtig behandling forringet – ikke for at spare penge, men fordi modstanden mod privathospitaler vejede tungere end patienternes rettigheder og valgfrihed.

Venstre vil fastholde patienternes rettigheder til selv at kunne vælge, hvis ventetiden til udredning, behandling eller genoptræning er lang. Sundhedsvæsenet i Danmark skal indrettes på patientens – ikke på systemets – præmisser. 
Aktiv dødshjælp

Venstre mener ikke, at aktiv dødshjælp skal legaliseres. En legalisering vil skabe en gråzone, hvor det i nogle tilfælde vil være uklart, om den enkelte reelt ønsker at dø eller ej. Der kan endvidere opstå pres på den syge for at acceptere aktiv dødshjælp, fordi personen ikke vil ligge sine omgivelser til last. Det er ikke acceptabelt, når det drejer sig om liv eller død.

I stedet lægger Venstre vægt på, at vi har en god og moderne adgang til smertelindrende behandling, så alvorligt syge og døende lindres mest muligt for deres lidelser. Og at dødeligt syge patienter har ret til at sige nej tak til livsforlængende behandling.
Fertilitetsbehandling

Venstre har ingen aktuelle planer om at foreslå ændringer af tilbuddene om fertilitetsbehandling i det offentlige sundhedsvæsen.
Organdonation

Der er i dag flere hundrede danskere på venteliste til organtransplantation. Organdonation kan redde mange liv. Venstre mener, at det er vigtigt, at vi alle tager stilling til organdonation på et informeret grundlag – uanset om svaret er ja eller nej. Alle bør aktivt tage stilling til organdonation og meget gerne tale med sine nærmeste herom.

Venstre er positive over for en fortsat indsats i forhold til at øge donationsraten, herunder at der sker en minimering af tabet af egnede organer. Venstre mener, at det er vigtigt med fokus på området, og ser gerne, at flere tager stilling, så vi på den måde får øget antallet af registreringer i donorregistret. For det betyder, at flere liv kan reddes.
Rusmidler

Venstre er modstandere af at legalisere hash, da stoffet har en lang række skadevirkninger – ikke mindst for børn og unge samt udsatte voksne. Derudover er det dokumenteret, at hash kan give psykoser og være en glidebane i retning mod hårdere stoffer. Venstre tror ikke, at legalisering af hash vil stoppe konflikter blandt organiserede kriminelle – de vil blot finde andre ulovlige metoder, hvor de kan skaffe sig ”hurtige og nemme penge”.

Venstre er modstandere af ikke-medicinsk brug af narkotika og ønsker at bekæmpe det gennem fire overordnede initiativer: forebyggelse, behandling, skadesreduktion og kontrol.
Rygning

Det er Venstres opfattelse, at forebyggelse og sundhedsfremme er et fælles ansvar, som alle dele af samfundet skal bidrage til at løfte. Især i forhold til børn og unge er det afgørende, at sunde vaner grundlægges tidligt i barndommen. Det er først og fremmest et forældreansvar at sikre.

Det offentliges ansvar er bl.a. at sikre tilstrækkelig god information om risici og konsekvenser, så alle kan træffe deres valg på et oplyst grundlag, samt at forebygge sundhedsskadelige effekter af passiv rygning og forebygge, at nogen ufrivilligt udsættes for passiv rygning.

Det er samtidig Venstres klare opfattelse, at der er en grænse for, hvor meget vi kan gribe ind i folks hverdag og deres frihed til at træffe egne valg.  Vi har hver især et ansvar for os selv og vores nærmestes sundhed.

