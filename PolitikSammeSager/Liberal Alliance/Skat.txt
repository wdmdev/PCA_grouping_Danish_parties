Afskaf topskatten.
Hvorfor skal flid og hårdt arbejde beskattes?

Alt for mange danskere betaler topskat, der i virkeligheden blot er en særskat på flid og hårdt arbejde. Det burde være omvendt! I Liberal Alliance mener vi i stedet, at skattesystemet bør belønne og opmuntre til flid og dygtighed. Topskatten er væksthæmmende, da den gør det mindre attraktivt at tage en længere uddannelse, tage en ekstra tørn på jobbet eller søge et vellønnet job i Danmark. Derfor skal topskatten fjernes.

Skat.
Tjen 84.000 uden skat
Hvorfor dog betale skat, før man kan forsørge sig selv? Sådan bør det naturligvis heller ikke være. Derfor foreslår Liberal Alliance, at ingen betaler skat af de første 84.000 kroner, man tjener. Dette svarer til 7.000 skattefrie kroner om måneden.  For en almindelig LO-familie vil det betyde ca. 40.000 kroner mere til sig selv om året.

At lade de første 84.000 kroner være skattefrie er desuden en god måde til at få rigtig mange mennesker ud af offentlig forsørgelse og ind i fællesskabet. Forslaget vil betyde, at der vil være en mærkbar forskel på at være på tage et arbejde ift. at være på offentlig forsørgelse.

Selskabsskat.
Selskabsskatten sænkes
Lavere selskabsskat gør det mere attraktivt at investere i Danmark
Liberal Alliance vil sænke selskabsskatten fra 22 pct. til 12,5 pct. – dermed bliver vi med ét slag et af de skattemæssigt billigste lande for selskaber i EU.

Danmark har allerede en dygtig og fleksibel arbejdsstyrke og en velfungerende infrastruktur. Når man tilføjer lav selskabsskat, bliver vi som nation et meget attraktivt sted at drive virksomhed. Erfaringer fra andre EU-lande viser, at lavere selskabsskat tiltrækker udenlandske investeringer og ofte også motiverer udenlandske selskaber til at placere flere opgaver i landet. Tilsammen vil det være med til at give samfundsøkonomien et løft, der er mere værd, end det koster at sænke selskabsskatterne. En sænkning af selskabsskatten til 12,5 pct. vil øge BNP med ca. 25 mia. kr..

En høj selskabsskat skader folk, der går på arbejde. Højere selskabsskat vil decideret betyde lavere lønninger. I dag er lønmodtagerne med til at betale en del af regningen ved selskabsskatten. Ifølge et svar fra Finansministeriet vil timelønnen stige ca. 1,7 pct., hvis man sænker selskabsskatten til 12,5 pct.. For en LO-arbejder svarer det ca. til 6.000 kr. mere i lønningsposen om året.
